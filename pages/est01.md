---
layout: page
title: 1
---
[<-indietro](est00.html) [avanti ->](est02.html)

--------------------------------
#### La festa del re

<sup>1-3</sup> I fatti qui raccontati avvennero in Persia, durante il
regno di Assuero. Il suo regno si estendeva dai confini dell'India fino
all'Etiopia ed era diviso in centoventisette province. Nel terzo anno
del suo regno, mentre si trovava nella sua reggia a Susa, Assuero
organizzò una mega festa per tutti i suoi principi e funzionari. Erano
presenti anche gli ufficiali dell'esercito dei Medi e dei Persiani, i
nobili e i capi delle province.

<sup>4-8</sup> La festa durò tanto, circa sei mesi, perché Assuero
voleva dimostrare così la ricchezza e la potenza del suo impero e lo
splendore della sua corte. Alla fine, il re fece una festa anche per
tutti gli altri che si trovavano in città e invitò, senza distinzione,
persone importanti e semplici cittadini. La festa continuò per sette
giorni e si svolse nel parco della reggia. Il parco era decorato con
tendaggi bianchi e violetti, appesi alle colonne di marmo con anelli
d'argento e con cordoni di lino bianco e rosa. I divani, decorati d'oro
e d'argento, erano disposti sopra un pavimento di porfido, marmo bianco,
madreperla e pietre colorate. Si beveva in coppe d'oro di varie forme, e
il vino era abbondante proprio come dovrebbe essere in un banchetto
regale. Ognuno beveva come voleva, tanto o poco, perché il re aveva
ordinato ai camerieri di rispettare i desideri di tutti.

<sup>9</sup> Anche la regina Vasti aveva organizzato una festa per le
donne nella reggia di Assuero.

#### Il rifiuto della regina

<sup>10-11</sup> Dopo sette giorni di festeggiamenti, il re, un po'
alticcio per il troppo vino, ordinò di far venire accanto a sé la regina
Vasti, coronata dal turbante regale. Voleva far vedere ai ministri e a
tutti gli altri la sua bellezza, che era davvero eccezionale. L'ordine
fu portato dai sette servitori personali del re, che si chiamavano
Meuman, Bizzeta, Carbona, Bigta, Abagta, Zetar e Carcas.

<sup>12</sup> La regina rifiutò di ubbidire, opponendosi all'ordine
portato dai sette servitori. Il re si offese e si infuriò.
<sup>13-14</sup> Parlò di questo fatto con i consiglieri a cui di solito
si rivolgeva per questioni legali e di governo. Domandò il parere di
Carsena, Setar, Admata, Tarsis, Meres, Marsena e Memucan. Questi sette
ministri avevano le cariche più importanti nel governo dell'impero dei
Medi e dei Persiani e regolarmente consigliavano il re.

<sup>15</sup> “La regina Vasti”, disse Assuero, “non ha eseguito
l'ordine che le avevo dato tramite i miei servitori. Che provvedimento
dobbiamo prendere?”

<sup>16-18</sup> Memucan parlò di fronte al re e alla sua corte: “La
regina Vasti ha offeso non solo il re personalmente, ma anche tutti i
suoi funzionari, anzi, tutti gli uomini delle varie province
dell'impero. Questo rifiuto della regina può incoraggiare qualsiasi
donna a mancare di rispetto a suo marito. Le mogli potrebbero cominciare
a dire: nemmeno la regina Vasti ha ubbidito quando Assuero, che era il
re, l'ha mandata a chiamare! Le mogli dei funzionari dei Medi e dei
Persiani, che avranno saputo del comportamento della regina Vasti, oggi
stesso risponderanno a tono ai loro mariti: come minimo scateneranno
offese e litigi.”

<sup>19-20</sup> “Se tu, o Re, lo ritieni giusto, fai scrivere un
decreto e mettilo nella raccolta delle leggi dell'impero, così nessuno
lo potrà cambiare. Il decreto deve stabilire che Vasti non potrà più
presentarsi davanti al re Assuero e che un'altra, più meritevole di lei,
diventerà regina al suo posto. Il decreto, firmato dal re, sarà
pubblicato in questo immenso impero. Vedrai che allora tutte le mogli
porteranno rispetto ai loro mariti, di qualunque grado e condizione
siano.”

<sup>21</sup> Il re e la sua corte approvarono la proposta di Memucan.

<sup>22</sup> Il re fece preparare il decreto e lo mandò in ogni
provincia, tradotto nella lingua di ogni popolazione e trascritto nella
scrittura locale. Stabiliva così che l'uomo doveva essere il capo in
ogni famiglia e imporre l'uso della sua lingua madre.

---------------------------------------
[<-indietro](est00.html) [avanti ->](est02.html)