---
layout: page
title: 1
---
[avanti ->](gn02.html)

--------------------------------
#### Giona disubbidisce a Dio

<sup>1-2</sup> Ïl Capo dei Capi parlò a Giona, figlio di Amittai: “Vai a
Ninive<sup>[1)](#fn__1)</sup>, la grande città, e parla chiaro ai suoi
abitanti. Non li sopporto più.”

<sup>3</sup> Ma Giona non voleva saperne, e per fuggire lontano da Dio
decise di andare dalla parte opposta, verso Tarsis
<sup>[2)](#fn__2)</sup>. A Giaffa<sup>[3)](#fn__3)</sup> trovò una nave
diretta verso quella città. Così pagò il biglietto e s'imbarcò con i
marinai.

<sup>4</sup> Ma il Dio dell'Universo mandò sul mare un vento fortissimo
che scatenò una grande tempesta. Tutti pensarono che la nave stesse per
sfasciarsi.

<sup>5-6</sup> I marinai ebbero paura e ognuno chiese aiuto al suo dio.
Per non affondare, gettarono in mare il carico della nave. Giona,
invece, era sceso nella stiva e dormiva come un sasso. Il capitano gli
si avvicinò e gridò: “Che fai? Dormi? Alzati subito\! Prega il tuo dio\!
Forse avrà pietà di noi e non moriremo.”

<sup>7-10</sup> I marinai si riunirono e dissero: “Tiriamo a sorte per
scoprire chi è responsabile di questa disgrazia.” La sorte indicò Giona.
Perciò gli chiesero: “Come la mettiamo? È colpa tua? Cosa fai qui? Da
dove vieni? Qual è il tuo paese? Qual è il tuo popolo? “Io sono Ebreo”
rispose Giona, “e credo nel Dio Supremo, Dio del cielo, che ha fatto la
terra e il mare.” Poi raccontò che si era imbarcato per fuggire lontano
da Dio. I marinai si spaventarono e gli dissero: “Come ti è venuto in
mente? L'hai offeso seriamente\!”

<sup>11-12</sup> Intanto la tempesta aumentava, e i marinai gli
chiesero: “Cosa ne facciamo di te per far calmare il mare e salvarci?”
Giona rispose: “Buttatemi in mare, così il mare si calmerà e vi
salverete. Io lo so che questa tempesta vi sta distruggendo per colpa
mia.”

<sup>13-15</sup> I marinai invece, remando a tutta forza, tentarono di
portare la nave su una spiaggia ma non ci riuscirono perché la tempesta
continuava a peggiorare. Allora si rivolsero a Dio: “Ti preghiamo,
Grande Dio, se quest'uomo morirà non punirci come se avessimo ucciso un
innocente\! Tu, o Dio, sei responsabile di tutto questo\! L'hai voluto
tu\!”  
Buttarono Giona in mare e la tempesta si calmò.

<sup>16</sup> Vedendo questo, i marinai ebbero così paura del Dio
dell'Universo che gli offrirono sacrifici e promisero di servirlo.

--------------------------------

<sup>[1)](#fnt__1)</sup> l'antica capitale degli Assiri, oggi vicino a Mosul, nel nord dell'Iraq

<sup>[2)](#fnt__2)</sup> forse una città in Spagna, il posto più lontano che conosceva

<sup>[3)](#fnt__3)</sup> l'antico porto di Tel Aviv in Israele

---------------------------------------
[avanti ->](gn02.html)
